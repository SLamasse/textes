 Cy commence ung petit traicté de la praticque de algorisme que autrement l’on dit
d’arismeticque, qui est l’une des sept arts liberalz traictant des nombres par lesquelz tous
comptes se font. Et pourtant que cest science qui touche faict de comptes est elle utile et bien
seant a toutes manieres de gents pour ce que par icelle sainement et legierement se pevent
faire tous comptes et toutes raisons tant en toutes marchandyes, en faict de change, en geometrie, en astronomye, que aussi en moult d’autres negoces, lesquelles raisons et comptes
ne se pourroient bonnement faire sans grand fatigation et rompement de teste, sinon que ce
feust par le moyen de ceste science. Ce present livre a cinq parties principalz dont la premiere
traicte du nombre entier, la seconde du nombre roupt, la tierce de la maniere de applicquer
le nombre entier et le nombre roupt, la quarte des raisons qui se font par la regle de troys, la
quinte du faict de change. Item, la premiere partie de ce livre contiend cinq chapitres dont le
premier est numeration, le second est addicion, le tiers est sustraction, le quart multiplicacion
et le quint est division ou partition.

fol.7 r

Numeration
[N]ombrer est le nombre en l’entendement conçeu par figures communes visiblement
representez ou de parolles perceptiblement exprimer. Pour savoir nombrer et user de ceste
science il conviend savoir qu’ilz sont des figures en ceste art par lesquelles l’on peut escripre
et poser tout nombre, lesquelles sont telles : 1, 2, 3, 4, 5, 6, 7, 8, 9, 0 dont la premiere devers
la partie senestre vault ung, l’aultre deux, l’aultre troys et ainsi continuant jusques | a la
dixiesme qui de soy ne vault ou ne signifie rien et apres elle ensuivants. Item plus, doit on
savoir que une chascune de ces dix figures posees ou premier lieu de la partie dextre signifie
une foiz soy mesmes et posee ou second lieu en tirant vers la part senestre signifie dix foiz
soy mesmes et ou tiers lieu cent foiz et ou quart lieu mille foiz et au quint dix mille foiz et
ainsi des autres lieux en progredissant par proportion decuplé.
Et pour plus facilement nombrer ung grand nombre, l’on peut diviser les figures de six
en six en començant a la part dextre et sus chascune septiesme figure l’on peut mettre ung
petit poinct. Et note que toutes les figures depuis le premier poinct jusques au second se tant
y en a sont toutes millions et du second au tiers sont tous millions de millions et du tiers au
quart sont tous millions de millions de millions, et ainsi des autres poincts en prononciant ce
vocable de million autant de foiz comme il y aura de poincts.
Item, qui vouldroit l’on pourroit dire au premier poinct million, au second byllion, au
tiers poinct tryllion, au quart poinct quarlion, au cinquiesme quintlion, au sixiesme sixlion,
au septiesme seplyon, au huitiesme octyllion, au neusviesme novillion, et ainsi des autres
poincts se plus en y avoit. Item, l’on doit savoir que ung million vault mille milliers de unitez
et ung billion vault mille milliers de millions et ung tryllion vault mille milliers de billions et
ung quarlion vault mille milliers de tryllions, et ainsi des autres. Et de ce en est posé cy apres
ung nombre divisé et punctoyé ainsi que devant est dict, tout lequel nombre monte 745324
tryllions, 804300 billions, 700023 millions, 654321.

fol.7 v

